et hector qui avoit laisse cheoir son glaive revient a lui et le prent par le heaume et le tire a lui si rudement qu il lui arrache de la teste si fellonneusement qu il le fait tumber le visage contre terre si que par ung peu que il n a les dens toutes brisees en la bouche et tout le nez escorchie si saigne moult fort hector descendroit voulentiers mais il se doubte de trayson Il gecte le heaume au loingz et met la main a l espee puis vient au chevalier qui se relevoit et lui donne du plat de l espee par deux fois tant qu il l abat a terre et saigne aussi fort comme se il estoit navre a mort Hector tourne le dos vers le poncel et s arreste sur le poncel et jure que se il ne se tient pour vaincu il lui coupera la teste et celui ne peut mot dire car il estoit en pasmoison Lors desceut hector a terre et lui abat la ventaille jusques sur les espaulles et fait semblant de lui vouloir la teste coupper Et marganor est acouru hastivement sans heaume car il ne vouloit pas venir arme affin que hector n y pensast trayson et lui dit que assez en a fait Mais hector ne l atent pas a pie ains monte a cheval et marganor lui crie que il ne occie mie le chevalier Et il dit que si fera s il ne se tient pour oultre et marganor dit qu il lui fera tenir Lors vient le chevalier de pasmoison si saulta sus la ou marganor parloit a hector puis met la main a l espee il cueuvre sa teste de son escu et se appareille de soy deffendre Comment fait hector voullez vous encores combatre Vraiement dit il oy et qu il est tout fraiz A lui fait marganor ne vous combatrez vous plus car vous estes son prisonnier En verite dit le chevalier son prisonnier ne seray je ja tant que je vive et que je me puisse deffendre Si serez fait marganor car je lui ay promis Puis que vous le voullez fait le chevalier ce ne m est pas honte de vostre voulente car vous estes mon sire lige Et marganor dit a hector qu il ne soit si hardy de demourer au chasteau mais revienne a lui pour lui faire droit de ce qu il lui a meffait Si lui met sus qu il a ses hommes occis en temps de treves et qu il avoit promis qu ilz n avoient garde de lui Hector dit qu il ne le promist oncques et quant il lui auroit promis si ne lui a il fait nul tort car ilz se sont portez desloyaument envers moy mais je ne cuide pas fait hector que se feust par vous se dieu m aist je vous tiens a loyal chevalier pour ce que vous avez fait tenir a ce chevalier la convenance que vous m avez promise pour lui Toutesfois dit marganor je vueil que vous venez en ma prison ou que vous vous deffendez du malfait car je vous appelle de foymentie et de desloyaute et suis tout prest de le vous monstrer mon corps contre le vostre Et hector dit qu il n est court en tout le monde ou il ne s en osast bien deffendre Et le sire de l estroite marche dist a hector nous savons bien que vous n avez nulle desloyaute faicte et n a court en tout le monde ou nous ne vous en portons tesmoignage et s il vous en veult appeller si vous en appellez en la court du roy artus Marganor dit que s il ne se deffent icy il n est court ou il l aille appeller de desloyaute pour lui faire plus de honte Et hector dit que se ja dieu ne l aide qu il est tout prest sans plus loing aler de s en deffendre Se vous me croiez fait le sire de l estroite marche vous ne le ferez mie ainsi car vous avez ennuy assez fait d armes mais demain soit apareillie de sa bataille et vous d autre part puis que par bataille vous en voullez aler Non feray fait hector il ne devisera ja chose que je ne face car je n ay encores fait armes me qui grieve En verite fait le sire je me doubte de trayson et se vous vous combatez la dehors il vous pourra faire prendre par ses gens ou occire s il veult N ayez paour fait hector il ne le feroit jamais Comment fait le sire n avez vous point veu comment il a fait depecer le pont pour vous retenir autant en pourroit il faire mais se vous voullez je vous enseigneray a combatre en telle maniere que vous n aurez garde que de lui Et la maniere sera telle qu il fera toutes desarmer ses gens puis apres il jurera que ja nul ne se mouvera pour le secourir ne pour vous empeschier et que la bataille soit faicte sur ceste chaucee entre se grant pont et le petit poncel Et quant il sera deca si soit le poncel rompu ainsi pourrez vous estre asseure de lui Si vous conseille que vous le faictes en celle maniere Et hector dit que ainsi sera il se marganor en est content LOrs s en retourne hector au poncel et compte a marganor comment la bataille sera faicte s il veult ainsi comme dessus est devise Et marganor lui demande quelle asseurance il aura du seigneur de l estroite marche et de ses gens Et hector dit qu il lui fera jurer et promettre que de lui n aura nul mal si se accorde marganor a la bataille et viennent lui et hector au poncel et commande a ses gens que nul de entre eulx ne se meuve sur sa vie tant que hector soit conquis ou qu il le ait mene dedens le chasteau Si en fait faire le serment au connestable en apres a tous ses hommes puis il lace son heaume et vient a la bretesche ou le sire du chasteau estoit et hector fait promettre au seigneur du chasteau que marganor n a garde lui ne de ses gens se premierement les siens ne se meuvent Et avec ce tous les chevaliers du chasteau le promettent pour l amour de hector Atant est le poncel rompu si demeure marganor par deca et hector est a la barbaquane si se part marganor du poncel et hector de la barbaquane Ilz laissent courrir l un contre l autre et se entrerencontrent de si grant force que marganor brise son glaive sus hector mais hector le prent si fermement qu il porte homme et cheval a terre tout en ung mont et rompist son glaive
